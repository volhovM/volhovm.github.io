В. Симоненко<br/>
<br/>
Кривда<br/>
<br/>
У  Івася  немає  тата. <br/>
Не  питайте  тільки  чому. <br/>
Лиш  від  матері  ласку  знати<br/>
Довелося  хлопчині  цьому.<br/>
 <br/>
<br/>
Він  росте,  як  і  інші  діти,<br/>
І  вистрибує,  як  усі.<br/>
Любить  босим  прогоготіти<br/>
По  ранковій  колючій  росі.<br/>
 <br/>
<br/>
Любить  квіти  на  луках  рвати,<br/>
Майструвати  лука  в  лозі,<br/>
По  городу  галопом  промчати<br/>
На  обуреній,  гнівній  козі.<br/>
 <br/>
<br/>
Але  в  грудях  жаринка  стука,<br/>
Є  завітне  в  Івася  одно  —<br/>
Хоче  він,  щоб  узяв  за  руку<br/>
І  повів  його  тато  в  кіно.<br/>
 <br/>
<br/>
Ну,  нехай  би  смикнув  за  вухо,<br/>
Хай  нагримав  би  раз  чи  два,—<br/>
Все  одно  він  би  тата  слухав<br/>
І  ловив  би  його  слова...<br/>
 <br/>
<br/>
Раз  Івась  на  толоці  грався,<br/>
Раптом  глянув  —  сусіда  йде.<br/>
—  Ти  пустуєш  тута,—  озвався,—<br/>
А  тебе  дома  батько  жде-<br/>
 <br/>
<br/>
Біг  Івасик,  немов  на  свято,<br/>
І  вибрикував,  як  лоша,<br/>
І,  напевне,  була  у  п'ятах<br/>
Пелюсткова  його  душа.<br/>
 <br/>
<br/>
На  порозі  закляк  винувато,<br/>
Але  в  хаті  —  мама  сама.<br/>
—  Дядько  кажуть,  приїхав  тато,<br/>
Тільки  чому  ж  його  нема?..<br/>
 <br/>
<br/>
Раптом  стало  Івасю  стидно,<br/>
Раптом  хлопець  увесь  поблід  —<br/>
Догадався,  чому  єхидно<br/>
Захихикав  сусіда  вслід.<br/>
 <br/>
<br/>
Він  допізна  сидів  у  коноплях,<br/>
Мов  уперше  вступив  у  гидь,<br/>
З  оченят,  від  плачу  промоклих,<br/>
Рукавом  витирав  блакить.<br/>
 <br/>
<br/>
А  вночі  шугнув  через  грядку,<br/>
Де  сусідів  паркан  стирчав,<br/>
Вибив  шибку  одну  з  рогатки<br/>
І  додому  спати  помчав...<br/>
<br/> 
<br/>
Бо  ж  немає  тим  іншої  кари,<br/>
Хто  дотепи  свої  в  іржі<br/>
Заганяє  буздумно  в  рани,<br/>
У  болючі  рани  чужі...<br/>
